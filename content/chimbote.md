---
title: "Chimbote"
date: 2023-04-04T01:09:31+02:00
draft: false
---

La parrocchia è stata creata nel 2005 nella periferia degradata di Nuevo Chimbote, città portuale nel nord del Perù. Fin dalla sua fondazione è stata affidata a p. Samuele Fattini, nato nel 1978 a Faenza, che è giunto in Perù come missionario della Operazione Mato Grosso. Nella sua opera pastorale è coadiuvato da giovani volontari e famiglie italiane della OMG che collaborano con lui per periodi dai sei mesi ai due anni.

La parrocchia conta circa 25.000 abitanti, divisi in vari quartieri (California, Bellavista, Bellamar, Huston). I quartieri più popolosi sono “invasiones”, ovvero file di baracche di stuoie senza collegamenti idrici ed elettrici.

Il tessuto sociale ed umano è assai disgregato e caratterizzato da un’età media molto bassa e da un altissimo numero di famiglie con un solo genitore. La maggior parte degli abitanti non ha attività lavorativa stabile e si arrangia con lavoretti saltuari.
L’opera pastorale di p. Samuele è rivolta in via prioritaria ai problemi dei giovani e, ovviamente, delle loro famiglie.

Attualmente funzionano diversi asili infantili e doposcuola per i ragazzi delle elementari e medie; tutto è gratuito e comprende anche i pasti, in modo da dare alle madri la possibilità di svolgere qualche attività lavorativa, sollevandole dal problema della custodia ed educazione.

Vi è inoltre un oratorio, in continua crescita, per dare assistenza ed educazione ai ragazzi più grandicelli. L’oratorio è basato sul lavoro dei catechisti, il cui nucleo base è formato dai lavoratori della cartiera ed è attivo in serata e nel fine settimana.

Altre attività missionarie sono la costruzione e riparazione di case per gli anziani indigenti, la farmacia a prezzi agevolati e la distribuzione di alimentari ai poveri.

[La Papelera Don Bosco](http://www.cartaamanonelleande.org/)